---
permalink: /yhdistys/ttp/
title: "Turvallisemman tilan periaatteet"
---



Oskillaation tapahtumissa noudatetaan oheisia turvallisemman tilan periaatteita, jotta jokainen voi kokea olonsa mukavaksi ja turvalliseksi järjestön piirissä.

Hyväksytty Oskillaatio – Helsingin yliopiston fysikaalisten tieteiden alumnit ry:n hallituksen kokouksessa 13.8.2024.

### 1. Kunnioitamme toisiamme ja annamme tilaa kaikille
    

Annamme muille tilaa osallistua keskusteluun. Emme myöskään loukkaa ketään henkilönä tai pilkkaa tai halvenna heitä käytöksellämme tai puheillamme. Näin luomme huomioivaa keskusteluilmapiiriä.

  

Fysikaalisten tieteiden yhteisö on kansainvälinen, monimuotoinen ja kattaa kaikki aiheesta kiinnostuneet. Myös alumniyhteisömme tulee olla vapaa rasismista ja seksismistä ja niihin liittyvästä häirinnästä jotta kaikki voivat osallistua toimintaan ja kokea olevansa tervetulleita taustastaan riippumatta niin pitkään kuin kunnioittavat toisia yhteisön jäseniä.

### 2. Annamme (keho)rauhan kaikille
    

Emme koske toisia ilman lupaa emmekä kommentoi toisen kehoa. Kunnioitamme toisen henkilökohtaista tilaa ja yksityisyyttä. Jokainen saa jakaa itsestään niin paljon tai vähän kuin itse haluaa ja olla sellainen kuin on ilman toisten arvostelua. Muista, ettet tunne kaikkien rajoja, joten käsitellään arkoja aiheita kunnioituksella, sillä ne voivat olla toisille henkilökohtaisia tai kipeitä.

### 3. Vältämme tekemästä oletuksia ja toistamasta ennakkoluuloja

Luonnontieteissä on keskeistä kyseenalaistaa ja tarkastella omia olettamuksiamme ja olla utelias sekä avoin. Käyttäydymme näin myös järjestön tapahtumissa: vältämme tekemästä oletuksia kenenkään seksuaalisuudesta, sukupuolesta, taustasta, uskonnosta, toimintakyvystä tai muista ominaisuuksista. Kuuntelemme aktiivisesti ja annamme toisten itse määrittää nämä asiat halutessaan ja olla sellaisia kuin ovat.

### 4. Turvallinen tila tehdään yhdessä
    
Otamme yhdessä vastuun siitä, että luomme kaikki mukaan ottavan turvallisen ilmapiirin. Kaikkien meidän tulee ottaa vastuu omasta toiminnastamme, hyväksyä virheet, korjata käytöstämme tarvittaessa sekä auttaa ja tukea toisiamme. Loukatessamme toisiamme pyydämme anteeksi ja pyrimme myös antamaan toisille anteeksi, kun he pyytävät.

Puutumme häirintään todistaessamme sitä, emmekä jää vain sivustakatsojiksi. Mikäli tilanteessa ei löydy ratkaisua tai joku häiriköi tapahtumassa tai sen ulkopuolella, ota yhteys häirintäyhdyshenkilöön tai tapahtuman järjestäjään. Näiden henkilöiden yhteystiedot ovat esillä näiden periaatteiden ohessa tapahtumapaikalla sekä yhdistyksen verkkosivuilla.

  


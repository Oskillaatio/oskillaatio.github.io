---
permalink: /yhdistys/saannot/
title: "Säännöt"
toc: true
toc_label: "Sisällysluettelo"
toc_sticky: true
---
Hyväksytty yhdistysken perustamiskokouksessa 4.6.2024.  

## 1. Yhdistyksen nimi ja kotipaikka

Yhdistyksen nimi on Oskillaatio – Helsingin yliopiston fysikaalisten tieteiden alumnit ry (myöhemmin ‘yhdistys’). Näissä säännöissä sekä muissa dokumenteissa yhdistyksestä voidaan käyttää nimitystä Oskillaatio ry.

Yhdistyksen kotipaikka on Helsinki.

## 2. Tarkoitus ja toimintamuodot

Yhdistyksen tarkoituksena on koota yhteen Helsingin yliopistossa fysikaalisia tieteitä opiskelleita ja fysiikan alalla työskennelleitä ihmisiä sekä ylläpitää yhteyksiä jäsentensä, ja Helsingin yliopistolla fysiikan alalla toimivien opiskelijajärjestöjen välillä. Yhdistyksen tarkoituksena on lisäksi tukea Helsingin yliopiston fysikaalisten tieteiden opiskelijoiden ja työntekijöiden työelämäyhteyksiä sekä edistää opintojen laadun ja sisällön kehitystä.

Tarkoituksensa toteuttamiseksi yhdistys voi

-   järjestää vapaa-ajan tapahtumia, kuten illanviettoja, ekskursioita, seminaareja, tai muita soveltuvia tapahtumia,
    
-   edistää jäsenistönsä sekä fysikaalisten tieteiden opiskelijoiden työllistymistä,
    
-   osallistua opetuksen kehittämiseen Helsingin yliopistossa,
    
-   ylläpitää yhteyksiä Helsingin yliopiston fysikaalisten tieteiden järjestöihin ja järjestää näiden kanssa soveltuvaa toimintaa,
    
-   tarjota stipendejä kriteerein, jotka noudattavat yhdistyksen sääntöjä ja tarkoitusperiä,
    

sekä muin toimin edistää yhdistyksen tavoitteita.

Toiminnan tukemiseksi yhdistys voi ottaa vastaan avustuksia, lahjoituksia, testamentteja, järjestää luvan saatuaan rahankeräyksiä ja arpajaisia. Yhdistys voi myös myydä itse valmistamiaan tai hankkimiaan tuotteita sekä järjestää erilaisia tapahtumia rahankeräystarkoituksessa. Lisäksi yhdistys voi omistaa, hallita ja myydä omaisuutta ja irtaimistoa. Yhdistys voi kerätä jäsenmaksuja.  
  

## 3. Jäsenet

Yhdistyksellä on varsinaisia jäseniä sekä kannatus- ja kunniajäseniä. Muut kuin kunniajäsenet hyväksyy yhdistyksen hallitus. Kunniajäsenten valitsemisesta päättää yhdistyksen kokous hallituksen esityksestä. Yhdistys ylläpitää jäsenistään rekisteriä, johon kerätään jäsenten tarpeelliset henkilö- ja yhteystiedot.

  

Yhdistyksen varsinaisiksi jäseniksi voidaan hakemuksesta hyväksyä sellaiset henkilöt, jotka ovat suorittaneet fysikaalisten tieteiden korkeakoulututkintoon tähtääviä opintoja Helsingin yliopistossa. Varsinaiseksi jäseneksi voidaan hyväksyä myös nykyisiä tai entisiä sivuaineopiskelijoita, jotka ovat opiskelleet fysikaalisia tieteitä, sekä Helsingin yliopistossa fysikaalisten tieteiden aloilla työskenteleviä tai aiemmin työskennelleitä työntekijöitä.

  

Kannatusjäseneksi voidaan hakemuksesta hyväksyä luonnollinen henkilö taikka rekisteröity tai muu oikeuskelpoinen yhteisö, joka haluaa tukea yhdistyksen toimintaa.

  

Yhdistyksen kokous päättää jäsen- ja liittymismaksujen perimisestä ja niiden suuruudesta jäsentyypeittäin.

  

Yhdistyksen kokous voi 3/4 äänten enemmistöllä erottaa määräajaksi tai kokonaan jäsenen, joka menettelyllään on merkittävästi vaikeuttanut yhdistyksen toimintaa tai vahingoittanut sen mainetta. Erottamispäätöksestä ilmoitetaan erotetulle henkilökohtaisesti.

## 4. Jäsenten maksuvelvollisuus

Yhdistys voi periä varsinaisilta jäseniltä sekä kannatusjäseniltä liittymismaksun.

  

Yhdistys perii varsinaisilta jäseniltä vuosittaisen jäsenmaksun ja kannatusjäseniltä vuosittaisen kannatusmaksun.  
  
Kunniajäseneltä ei peritä liittymismaksua eikä jäsenmaksua.

  

Yhdistyksen kokous päättää liittymis-, jäsen- ja kannatusmaksujen suuruudesta. Yhdistyksen kokous voi päättää mahdollisista alennuksista ja vapautuksista Helsingin yliopistossa alempaa tai ylempää korkeakoulututkintoa suorittavalle.

  

Yhdistyksen hallitus voi erottaa varsinaisen jäsenen tai kannatusjäsenen, joka on jättänyt jäsen- tai kannatusmaksunsa maksamatta yhden vuoden ajan.

## 5. Hallitus

Yhdistystä edustaa yhdistyksen hallitus.

Hallitukseen kuuluu puheenjohtajan, sihteerin ja taloudenhoitajan lisäksi vähintään kaksi sekä enintään kuusi muuta jäsentä. Hallitus valitsee keskuudestaan varapuheenjohtajan.

Hallituksen jäsenten tulee olla yhdistyksen varsinaisia tai kunniajäseniä.

  

Hallituksen toimikausi on kalenterivuosi.

  

Hallituksen tehtävänä on:

  

-   johtaa yhdistyksen toimintaa sääntöjen ja päätösten mukaan
    
-   huolehtia yhdistyksen varainhoidosta
    
-   valmistella yhdistyksen kokouksissa esille tulevat asiat
    
-   ylläpitää jäsenrekisteriä
    
-   valita toimihenkilöt ja toimikunnat sekä valvoa niiden toimintaa
    
-   tiedottaa jäsenistöä hallituksen ja yhdistyksen kokousten päätöksistä.
    

  

Hallitus kokoontuu puheenjohtajan tai hänen estyneenä ollessaan varapuheenjohtajan kutsusta, kun he katsovat siihen olevan aihetta, tai kun vähintään puolet hallituksen jäsenistä sitä vaatii. Hallituksen kokous on päätösvaltainen, jos hallituksen jäseniä, mukaan lukien puheenjohtaja tai varapuheenjohtaja, on läsnä vähintään puolet hallituksen jäsenten lukumäärästä. Äänestykset ratkaistaan yksinkertaisella äänienemmistöllä. Äänten mennessä tasan ratkaisee puheenjohtajan ääni, henkilövaaleissa kuitenkin arpa.

  

Hallituksen kokouksissa kaikilla varsinaisilla jäsenillä sekä kunniajäsenillä on puhe- ja läsnäolo-oikeus. Kannatusjäsenille tai yhdistykseen kuulumattomille tahoille kokous voi halutessaan myöntää puhe- ja läsnäolo-oikeuden. Vain hallituksen jäsenillä on äänioikeus hallituksen kokouksissa.

## 6. Nimenkirjoitusoikeudet

Yhdistyksen nimenkirjoitusoikeus on hallituksen puheenjohtajalla ja taloudenhoitajalla yksin, tai varapuheenjohtajalla ja toisella hallituksen jäsenellä yhdessä. Nimenkirjoitusoikeus on lisäksi henkilöillä, joilla on hallituksen siihen erikseen myöntämä oikeus.

## 7. Tilikausi ja toiminnantarkastajat

Yhdistyksen tilikausi on kalenterivuosi.

  

Tilinpäätös on toimitettava toiminnantarkastajalle vähintään kaksi viikkoa ennen yhdistyksen kokousta.

  

## 8. Yhdistyksen kokoukset

Yhdistys pitää vuosittain kaksi varsinaista kokousta. Yhdistyksen kevätkokous pidetään tammi-huhtikuussa ja syyskokous loka-joulukuussa hallituksen määräämänä päivänä. Ylimääräinen kokous on kutsuttava koolle, kun vähintään kymmenen prosenttia äänioikeutetuista jäsenistä sitä kirjallisesti hallitukselta pyytää, nimetyn asian käsittelyä varten. Ylimääräinen kokous on pidettävä viiden viikon kuluessa pyynnöstä.

  

Yhdistyksen kokoukseen voidaan osallistua hallituksen tai yhdistyksen kokouksen niin päättäessä myös tietoliikenneyhteyden tai muun teknisen apuvälineen avulla kokouksen aikana tai ennen kokousta.

  

Yhdistyksen kokouksessa kaikilla varsinaisilla jäsenillä ja kunniajäsenillä on puhe-, ääni- ja läsnäolo-oikeus. Kannatusjäsenillä on puhe- ja läsnäolo-oikeus. Yhdistykseen kuulumattomille tahoille kokous voi halutessaan myöntää puhe- ja läsnäolo-oikeuden.

  

Yhdistyksen kokouksissa jokaisella äänivaltaisella jäsenellä on yksi ääni. Yhdistyksen kokouksen päätökseksi tulee, ellei säännöissä ole toisin määrätty, se mielipide, jota on kannattanut enemmistö annetuista äänistä. Äänten mennessä tasan ratkaisee kokouksen puheenjohtajan ääni, henkilövaaleissa kuitenkin arpa. Kun vaalissa valitaan useampi kuin yksi henkilö, käytetään suhteellista vaalitapaa ehdokaslistoja käyttämättä siten, että vaalissa jokainen annettu ääni jaetaan vaalilippuun merkittyjen ehdokkaiden kesken ensimmäisenä olevan ehdokkaan saadessa yhden äänen, toisena olevan puoli ääntä, kolmantena olevan yhden kolmasosan ääntä ja niin edelleen ja valituiksi tulevat määräytyvät ehdokkaiden saamien äänien mukaisessa järjestyksessä.

## 9. Yhdistyksen kokousten koollekutsuminen

Hallitus kutsuu yhdistyksen kokouksen koolle vähintään kaksi viikkoa ennen kokousta. Kokouskutsut lähetetään jäsenen ilmoittamaan sähköpostiosoitteeseen.

## 10. Varsinaiset kokoukset

Yhdistyksen kevätkokouksessa käsitellään ainakin seuraavat asiat:

1. Kokouksen avaus

2. Hyväksytään kokouksen työjärjestys

3. Valitaan kokouksen puheenjohtaja, sihteeri, kaksi pöytäkirjantarkastajaa ja kaksi ääntenlaskijaa

4. Todetaan kokouksen laillisuus ja päätösvaltaisuus

5. Käsitellään edellisen vuoden tilinpäätös ja toimintakertomus

6. Käsitellään toiminnantarkastajien lausunto

7. Päätetään tilinpäätöksen vahvistamisesta ja vastuuvapauden myöntämisestä hallitukselle ja muille vastuuvelvollisille

8. Muut kokouskutsussa mainitut asiat.

  

Yhdistyksen syyskokouksessa käsitellään ainakin seuraavat asiat:

1. Kokouksen avaus

2. Hyväksytään kokouksen työjärjestys

3. Valitaan kokouksen puheenjohtaja, sihteeri, kaksi pöytäkirjantarkastajaa ja kaksi ääntenlaskijaa

4. Todetaan kokouksen laillisuus ja päätösvaltaisuus

5. Päätetään liittymis-, jäsen- ja kannatusmaksujen suuruudesta sekä mahdollisesta eräpäivästä seuraavalle kalenterivuodelle

6. Valitaan puheenjohtaja, sihteeri ja taloudenhoitaja sekä vähintään kaksi ja enintään kuusi muuta hallituksen jäsentä tulevalle kalenterivuodelle

7. Päätetään tulevan vuoden toimintasuunnitelma

8. Päätetään tulevan vuoden talousarvio

9. Valitaan kaksi toiminnantarkastajaa ja kaksi varatoiminnantarkastajaa

10. Muut kokouskutsussa mainitut asiat.

  

Mikäli yhdistyksen jäsen haluaa saada jonkin asian yhdistyksen kevät- tai syyskokouksen käsiteltäväksi, on hänen ilmoitettava siitä kirjallisesti hallitukselle niin hyvissä ajoin, että asia voidaan sisällyttää kokouskutsuun.

## 11. Ohjesäännöt

Näitä sääntöjä voi täydentää ohjesäännöillä. Ohjesäännöt ja niihin tehtävät muutokset hyväksyy yhdistyksen kokous vähintään kahden kolmasosan (2/3) äänten enemmistöllä. Ohjesäännöt astuvat voimaan heti, kun ne on yhdistyksen kokouksessa hyväksytty. Ohjesäännöistä voidaan perustellusta syystä poiketa määräajaksi yhdistyksen kokouksen tekemällä päätöksellä, joka saa vähintään viiden seitsemäsosan (5/7) äänten enemmistön.

## 12. Sääntöjen muuttaminen ja yhdistyksen purkaminen

Päätös sääntöjen muuttamisesta on tehtävä yhdistyksen kokouksessa vähintään kolmen neljäsosan (3/4) enemmistöllä annetuista äänistä. Kokouskutsussa on mainittava sääntöjen muuttamisesta ja muutoksen sisällöstä.

  

Yhdistys purkautuu, jos sitä koskeva päätös on tehty kahdessa, vähintään 14 päivän ja enintään 60 päivän välein pidetyissä perättäisissä yhdistyksen kokouksissa ja jos vähintään kolme neljäsosaa (3/4) molemmissa kokouksissa annetuista äänistä on purkamista kannattanut. Purkamisesta on mainittava kokouskutsussa.

  

Yhdistyksen purkautuessa käytetään yhdistyksen varat yhdistyksen tarkoituksen edistämiseen purkamisesta päättävän kokouksen määräämällä tavalla.